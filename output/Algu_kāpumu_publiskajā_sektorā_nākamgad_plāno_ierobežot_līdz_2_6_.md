# Algu kāpumu publiskajā sektorā nākamgad plāno ierobežot līdz 2,6%

## Nākamgad tiks ierobežots vidējais algu kāpums publiskā sektora darbiniekiem. Pašlaik tiek izskatīts variants, ka algas valsts sektorā nevarēs pieaugt vairāk nekā par 2,6%. Pagaidām vēl nav skaidrs, cik daudz naudas valsts ar to spēs ietaupīt.


Pēc finanšu ministra Arvila Ašeradena ("Jaunā Vienotība") teiktā, šogad pirmajā pusgadā publiskajā sektorā algas kāpušas gandrīz par 15%, un tas nākamgad būtu jāierobežo.



> Koalīcijas politiķi sola, ka tas attieksies arī uz politiskajām amatpersonām, toskait deputātiem un ministriem.


"Ja rīt valdība to akceptēs, šis ir ļoti skaidrs signāls visam publiskajam sektoram. Un deputāti un ministri nav nekāds izņēmums. Tātad par šo darba samaksas ierobežošanu šī ietvaros būs jāpieņem attiecīgi lēmumi," pauda finanšu ministrs.



> Ņemot vērā iztrūkumu valsts budžetā, valsts iestādes nākamgad samazinās savus izdevumus par precēm un pakalpojumiem.


Tādējādi varētu ietaupīt apmēram 50 miljonus eiro. Valsts pārvaldē tiks likvidētas tās darbavietas, kas bijušas vakantas vairāk nekā gadu. Turklāt politiķi sola nākamgad nepalielināt kopējo amatu skaitu publiskajā sektorā.

 