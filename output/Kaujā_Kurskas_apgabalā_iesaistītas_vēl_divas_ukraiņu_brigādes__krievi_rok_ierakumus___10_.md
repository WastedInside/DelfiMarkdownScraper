# Kaujā Kurskas apgabalā iesaistītas vēl divas ukraiņu brigādes; krievi rok ierakumus  (10)

![](https://images.delfi.lv/media-api-image-cropper/v1/7c38a072-de3e-46d8-9319-221e6faa9d34.jpg?w=576&h=313)

Foto: AFP/Scanpix/LETA

Ukrainas spēku ofensīva Krievijas Kurskas apgabalā turpinās jau vairāk nekā nedēļu, ukraiņi kaujās ir iesaistījuši vēl divas brigādes, bet krievi rok ierakumus ar mērķi apturēt Ukrainas spēku tālāku virzību Krievijas teritorijā.

Žurnāls "Forbes" raksta, ka Ukrainas spēki operācijā iesaistījuši vēl divas desanta triecienbrigādes – 82\. un 95\.

"Ņemot vērā pastiprinājumu ar gaisa desantniekiem ukraiņu iebrukuma korpuss tagad sevī daļēji vai pilnībā iekļauj sešas frontes brigādes plus divus atsevišķus bataljonus un bezpilota lidaparātu, artilērijas, izlūkošanas un specvienību palīgvienības. Kopumā, iespējams, aptuveni 15 000 karavīru," medijs lēš Ukrainas spēku lielumu.

"Forbes" atzīmē, ka daudzas brigādes un bataljoni uz Kurskas apgabalu pārsviesti no citiem aktīviem frontes sektoriem, piemēram, Pokrovskas, Toreckas un Časivjaras. Tas liecina par vērienīgiem Ukrainas mērķiem šajā operācijā, kas ietver ilgtermiņa ukraiņu klātbūtni Krievijā, uzskata Ārpolitikas pētījumu institūta analītiķis Robs Lī.


> Given that Ukraine has pulled units from the Pokrovsk, Toretsk, and Chasiv Yar fronts—the most difficult parts of the front line—it is pretty clear that Ukraine is not pursuing limited objectives in its Kursk operation. <https://t.co/iXa7JnKlNM>
> 
> — Rob Lee (@RALee85\) [August 14, 2024](https://twitter.com/RALee85/status/1823525662155796590?ref_src=twsrc%5Etfw)

 Krievija pretī likusi vismaz deviņas motorizēto strēlnieku, desanta, jūras un arktisko pulku brigādes, kas potenciāli var atbilst vai pārsniegt Ukrainas iebrukuma korpusa skaitlisko sastāvu, atzīmē "Forbes". Tajā pašā laikā okupanti nav samazinājuši uzbrukumus Ukrainas austrumos.

Runājot par Ukrainas spēku virzību, ASV bāzētā domnīca "Institute Fot The Study Of War" (ISW) skaidro, ka 13\. un 14\. augustā ukraiņi guvuši nozīmīgus teritoriālos ieguvumus pie virknes apdzīvoto vietu.

13\. augustā tīmeklī publicētu kadru ģeolokācija liecina, ka Ukrainas spēki darbojās Žuravļu austrumos un virzījās uz priekšu, atzīmē analītiķi. Savukārt 14\. augusta kadri norāda, ka Ukrainas spēki ir Sudžā, kas liecina, ka tie kontrolē vismaz daļu pilsētas un, iespējams, tās apkārtni, teikts ISW ziņojumā.

Citi attēli no 14\. august parāda, ka ukraiņi darbojas uz ziemeļrietumiem no Ulanokas, kas liecina, ka Ukrainas spēki šajā rajonā nesen ir pārvietojušies. Nenozīmīgus panākumus ukraiņi guvuši arī uz rietumiem no Kamišnes.

Krievijas avoti 14\. augustā ziņoja, ka ukraiņi sākuši darboties Giri un Belicu ciemu rajonā.

"Ukrainas spēki darbojas maksimālistu izsludinātās Ukrainas ofensīvas robežās. Tas liecina, ka Ukrainas bruņotie spēki turpina darboties arī tuvāk starptautiskajai robeža Kurskas apgabalā," secina ISW.

Ukrainas operācija Kurskas apgabalā jūtami ietekmē Krievijas aizsardzību, loģistiku un drošību, uzskata eksperti. Satelīta attēlos no 12 augusta redzama nesen veidotu lauka nocietinājumu virknes, tostarp tranšejas un prettanku grāvji uz dienvidrietumiem no Lgovas gar E38 šoseju. Tāpat jauni nocietinājumu parādījušies pie šosejas 38K\-024 uz dienvidiem no Lgovas.

Šīs aizsargbūves atrodas aptuveni 17 kilometrus uz ziemeļiem no pašas tālākās apgalvotās ukraiņu virzības robežas Kurskas apgabalā. Tas liecina, ka Krievijas spēki ir noraizējušies par iespējamu turpmāku Ukrainas mehanizēto vienību ātru pārvietošanos Kurskas apgabala ziemeļos.

Īpaši satraukti krievi ir par galvenajām maģistrālēm un, domājams, mēģina veikt piesardzības pasākumus kritisko sauszemes sakaru līniju aizsardzībai, lai traucētu ukraiņu manevriem, sevišķi pa šosejām E38 un 38K.

Ukraina Kurskas operācijas plānus turējusi slepenībā no Rietumiem sabiedrotajiem pirms tā sākuma, raksta aģentūra "Bloomberg", atsaucoties uz saviem avotiem Rietumu izlūkdienestos.

Ukraina sauszemes iebrukumu Krievijā sāka 6\. augustā. Šo operāciju klāja bieza "kara migla".

Pirmā informācija par notiekošo, ko grūti neatkarīgi pārbaudīt, nāca no Krievijas amatpersonām, krievu militārajiem blogeriem un sociālajiem tīkliem. Ukraina tikmēr nāca klajā vien ar skopiem un nekonkrētiem paziņojumiem, līdz kļuva skaidrs, ka notiek rūpīgi plānota plaša mēroga operācija.

Ukraina apsvērusi vairākas idejas, tostarp triecienu pa Kursku, medijam atklāj kāds vārdā neminēts Rietumu ierēdnis. Sabiedrotie uz notiekošo reaģējuši jau pēc fakta, kad operācija bija uzņēmusi apgriezienus.

Baltā nama preses centā paziņoja, ka ASV lūgs Ukrainai informāciju par tās stratēģiskajiem mērķiem un nodomiem. Tajā brīdī Kijiva ASV jau sniegusi daļu informācijas, teikts publikācijā.

Otrdien Ukrainas prezidents Volodimirs Zelenskis nāca klajā ar plašāku informāciju, apgalvojot, ka ukraiņi kontrolē 74 apdzīvotās vietas Krievijā.

Seko "Delfi" arī [Instagram](https://www.instagram.com/delfi.lv/) vai [YouTube](https://www.youtube.com/channel/UCw5foWtcJvAbUm64rv7jwUQ) profilā – pievienojies, lai uzzinātu svarīgāko un interesantāko pirmais!

Publikācijas saturs vai tās jebkāda apjoma daļa ir aizsargāts autortiesību objekts Autortiesību likuma izpratnē, un tā izmantošana bez izdevēja atļaujas ir aizliegta. Vairāk lasi [šeit](https://www.delfi.lv/noteikumi/#delfi-plus-copyrights)