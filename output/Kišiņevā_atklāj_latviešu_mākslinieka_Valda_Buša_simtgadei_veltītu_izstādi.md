# Kišiņevā atklāj latviešu mākslinieka Valda Buša simtgadei veltītu izstādi

![](https://images.delfi.lv/media-api-image-cropper/v1/68084d02-1b13-4b50-9802-f038a78f071c.jpg?w=576&h=313)

Foto: Cristian Plesca 

[Moldovas](https://www.delfi.lv/temas/44510110/moldova) Nacionālajā mākslas muzejā 17\. jūlijā atklāta izcilā latviešu gleznotāja Valda Buša (1924–2014\) darbu izstāde, portālu "Delfi" informē Latvijas vēstniecības Moldovā pārstāvji.

Valda Buša enerģija, dzīvesprieks, talants, kas uz audekliem izlaužas ekspresīvā krāsu priekā, jau ar pirmo mākslinieka personālizstādi 1972\. gadā Jūrmalā iemantoja kā kritiķu, tā sabiedrības atzinību Latvijā. Šogad, mākslinieka simtgades izstādes vadmotīvam izvēlēta Valda Buša fotogrāfija no viņa brieduma gadiem, kurā viņš redzams spēka un iedvesmas pilns. Valdis Bušs par savu daiļradi teicis: "Ar saviem darbiem es atveidoju dzīvību un labestību. Es ticu, ka uz Zemes uzvarēs saprāts, uzvarēs idejas, kas pauž cilvēcību."

Izstādes atklāšanā viesus uzrunāja muzeja direktors Tudors Zbrņa (Tudor Zbârnea), kurš uzsvēra Buša gleznās jaušamo dzīves spēku un gaismu, kura raksturīga māksliniekam. Moldovas kultūras ministrs Serdžiu Prodans (Sergiu Prodan) uzsvēra Latvijas un Moldovas vēstures līdzību un apsveica ar iestāšanās Eiropas Savienībā 20\. gadadienu, norādot, ka arī Moldovas sabiedrībai ir mērķis kļūt par pilnvērtīgu ES dalībnieci. Brīvības tēma izpaužas arī Latvijas mākslinieka gleznu enerģētikā, viņš norādīja. Uzrunas klātesošajiem teica arī Latvijas vēstnieks Moldovā Edgars Bondars un Jūrmalas muzeja direktors Ernests Sviklis, kurš izteica cerību tuvākā nākotnē skatīt arī Moldovas mākslinieku darbu izstādi Jūrmalas muzejā. Izstādes kuratore Inga Bunkše, klātesošos iepazīstināja ar Valda Buša sarežģīto dzīves gājumu – tas atspoguļojas arī viņa gleznās, vienlaikus izstarojot dzīvības un iekšējās brīvības spožo enerģiju.

Māksliniekam šogad apritētu 100 gadi, kas ļauj izcelt citu nozīmīgu notikumu Latvijai – 20 gadus kopš Latvijas iestāšanās Eiropas Savienībā un NATO. Izstāde Kišiņevā rīkota, Latvijas vēstniecībai Moldovā sadarbojoties ar Jūrmalas muzeju un Moldovas Nacionālo mākslas muzeju.

Ikvienam interesentam Kišiņevā būs iespēja iepazīt mākslinieka gleznas no visiem gleznotāja daiļrades posmiem, izstāde [Kišiņevas](https://www.delfi.lv/temas/55602454/kisineva) Nacionālajā Mākslas muzejā būs skatāma līdz šī gada 31\.augustam.

Seko "Delfi" arī [Instagram](https://www.instagram.com/delfi.lv/) vai [YouTube](https://www.youtube.com/channel/UCw5foWtcJvAbUm64rv7jwUQ) profilā – pievienojies, lai uzzinātu svarīgāko un interesantāko pirmais!

Publikācijas saturs vai tās jebkāda apjoma daļa ir aizsargāts autortiesību objekts Autortiesību likuma izpratnē, un tā izmantošana bez izdevēja atļaujas ir aizliegta. Vairāk lasi [šeit](https://www.delfi.lv/noteikumi/#delfi-plus-copyrights)