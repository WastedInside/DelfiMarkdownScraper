# Kriminālvajāšanai nodota lieta par Ukrainas karoga noraušanu Rīgas centrā  (13)

![](https://images.delfi.lv/media-api-image-cropper/v1/fcef5418-07ad-4ca0-b1e3-d7929b13e34b.jpg?w=576&h=313)

Foto: Kadrs no video

Šā gada 5\. aprīlī no kādas ēkas Krišjāņa Barona ielā, Rīgā, personu grupa norāva Ukrainas valsts karogu, kā rezultātā tika bojāts karoga kāta turētājs. Vienam no aizdomās turētajiem piemērots apcietinājums, un lieta nodota kriminālvajāšanas uzsākšanai, "Delfi" informēja Valsts policijā.

[Valsts policijas](https://www.delfi.lv/temas/37822391/valsts-policija) Rīgas reģiona pārvaldes Rīgas Austrumu pārvaldē 9\. aprīlī uzsākts kriminālprocess par Ukrainas valsts [karoga noraušanu no kādas ēkas](https://www.delfi.lv/161/criminal/120011072/policija-sak-kriminalprocesu-par-ukrainas-karoga-norausanu-rigas-centra), kā rezultātā tika bojāts karoga kāta turētājs. Tajā pašā dienā likumsargi aizturēja divas personas – 1970\. gadā dzimušu vīrieti un 2006\. gadā dzimušu jaunieti.

Veicot kratīšanu 2006\. gadā dzimušā jaunieša dzīvesvietā, tika atrasts nelikumīgi glabāts šaujamierocim līdzīgs priekšmets, munīcija, Krievijas karogi un medikamenti.

10\. aprīlī 1970\. gadā dzimušais vīrietis atzīts par aizdomās turēto un viņam piemērots ar brīvības atņemšanu nesaistīts drošības līdzeklis. Dienu vēlāk, 11\. aprīlī, 2006\. gadā dzimušais jaunietis atzīts par aizdomās turēto un viņam piemērots drošības līdzeklis – apcietinājums.

Šā gada 7\. augustā krimināllieta nodota Rīgas Austrumu prokuratūrai kriminālvajāšanas uzsākšanai.

Abas personas iepriekš jau iepriekš ir sodītas. 1970\. gadā dzimusī persona iepriekš sodīta par tīšas mantas bojāšanu, taču 2006\. gadā dzimušais jaunietis iepriekš sodīts par alkoholisko dzērienu un tabakas izstrādājumu nelikumīgu izgatavošanu, uzglabāšanu, pārvietošanu un realizāciju.

Par notikušo uzsākts kriminālprocess pēc Krimināllikuma 78\. panta otrās daļas, proti, par darbību, kas vērsta uz nacionālā, etniskā, rasu vai reliģiskā naida vai nesaticības izraisīšanu, ja tā saistīta ar vardarbību vai draudiem vai, ja to izdarījusi organizēta grupa.

 Par šādu noziegumu soda ar brīvības atņemšanu uz laiku līdz desmit gadiem un ar probācijas uzraudzību uz laiku līdz trim gadiem vai bez tās.

Valsts policija atgādina, ka neviena persona netiek uzskatīta par vainīgu, kamēr tās vaina noziedzīga nodarījuma izdarīšanā netiek pierādīta likumā noteiktajā kārtībā.

Seko "Delfi" arī [Instagram](https://www.instagram.com/delfi.lv/) vai [YouTube](https://www.youtube.com/channel/UCw5foWtcJvAbUm64rv7jwUQ) profilā – pievienojies, lai uzzinātu svarīgāko un interesantāko pirmais!

Publikācijas saturs vai tās jebkāda apjoma daļa ir aizsargāts autortiesību objekts Autortiesību likuma izpratnē, un tā izmantošana bez izdevēja atļaujas ir aizliegta. Vairāk lasi [šeit](https://www.delfi.lv/noteikumi/#delfi-plus-copyrights)