# "Audi" radījis visjaudīgāko apvidnieku markas vēsturē

![](https://images.delfi.lv/media-api-image-cropper/v1/e36a2beb-78c1-4740-bf02-aa128105a1a2.jpg?w=576&h=313)

Foto: Publicitātes foto

"[Audi](https://www.delfi.lv/temas/36123910/audi)" papildinājis "Q8" modeļu klāstu ne tikai ar jauno "RS Q8" ar 600 ZS jaudu, bet arī ar otru jaudīgākā modeļa versiju – "RS Q8 performance". Tā palielinātā 640 ZS jauda padara šo SUV par jaudīgāko sērijveidā ražoto modeli ar iekšdedzes dzinēju "Audi Sport GmbH" vēsturē.

Jauns ielaidums priekšējā buferī ar izteiksmīgām gaisa ieplūdes atverēm, izteiksmīgs rombu formas raksts un bufera uzlika spīdīgi melnā krāsā ("RS Q8 performance" modelim tā ir matēti pelēkā krāsā) skaidri norāda, ka "RS Q8" un "performance" versija ir šīs sērijas augstākās klases modeļi. Divi ovālas formas izplūdes sistēmas uzgaļi ir pirmā "RS" modeļa atšķirības zīme. "Audi Sport GmbH" starp tām ir novietojis gaisa izkliedētāju, ko pa vidu sadala atstarotājs.

"RS Q8" motora 800 Nm griezes moments pieejams no 2200 līdz 4500 apgriezieniem minūtē. No vietas līdz 100 km/h sportiskais paātrinās tikai 3,8 sekundēs. Elektroniski ierobežots standarta maksimālais ātrums ir 250 km/h, ko var palielināt līdz 280 km/h vai pat 305 km/h.

 

Savukārt "RS Q8 performance", pateicoties līdz 640 ZS palielinātajai jaudai un 850 Nm griezes momentam, no nulles līdz 100 km/h paātrinās tikai 3,6 sekundēs. Šī automobiļa izplūdes sistēma ir izstrādāta no jauna un ir vieglāka, turklāt tā, samazinot pretspiedienu, palielina "RS Q8 performance" jaudu, vienlaikus radot sportiskāku un izteiksmīgāku skaņu.

 

Abas jaunā "RS Q8" versijas standarta komplektācijā aprīkotas ar pastāvīgo "quattro" visu riteņu piedziņu, kas apvienota ar astoņu pakāpju "tiptronic" pārnesumkārbu ar ātrāku pārslēgšanos. Pilnībā mehāniskais centrālais diferenciālis ar kompaktu un vieglu konstrukciju sadala motora jaudu starp priekšējo un aizmugurējo asi 40:60 proporcijā.

 

Ja rodas riteņu izslīdēšana, ne vairāk kā 70% piedziņas griezes momenta tiek novirzīti priekšējai un līdz 85% aizmugurējai asij. Tādējādi tiek nodrošināta precīzāka līkumu izbraukšana un uzlabota precizitāte līkumu ieejās.

 

Lai nodrošinātu ideālu sportiskuma un komforta līdzsvaru, "RS Q8" un "RS Q8 performance" standarta aprīkojumā ir "RS" versijām pielāgota adaptīvā pneimatiskā sporta balstiekārta ar kontrolētu amortizāciju. Abu versiju klīrenss atšķiras pat par 90 milimetriem.

 

Papildaprīkojumā abos modeļos ir pieejama elektromehāniska aktīvā šķērstabilizācijas sistēma (eAWS), kas ievērojami samazina sānu kustības. Abas asis savieno kompakts elektromotors, kas atrodas starp abām stabilizatora pusēm. Kad "RS Q8" brauc taisni, abas puses ir atvienotas, kas samazina virsbūves kustības uz nelīdzenām ceļa virsmām. Kad automobilis izbrauc līkumus, elektromotori pagriež stabilizatorus savstarpēji pretējos virzienos, kas būtiski samazina sānu sagāzumu. "eAWS" enerģiju nodrošina 48 voltu litija jonu akumulators. Kompaktais un vieglais akumulators, kas var absorbēt un ļoti īsā laikā nodrošināt lielu strāvu, katram no abiem elektromotoriem piegādā maksimālo 1,5 kilovatu jaudu.

 

"RS Q8" papildaprīkojumā pieejamā pakotne "Dymamic plus" nodrošina vēl lielāku veiktspēju, ļaujot automobilim sasniegt 305 km/h maksimālo ātrumu. Papildu komponenti ietver elektromehānisko aktīvo šķērstabilizācijas sistēmu, "quattro" sporta diferenciāli un "RS" keramisko bremžu sistēmu (kas "RS Q8 performance" versijā ir standarta aprīkojumā).

 

Salonam ir pieejamas sarkanas, pelēkas vai zilas "RS" dizaina pakotnes. Zilā pakotne pieejama tikai "RS Q8 performance" modelim. Ielaidumam viduskonsolē, grīdas paklājiņiem, stūresratam un drošības jostu malām ir sarkanas vai pelēkas kontrastējošas šuves. Drošības jostas ir okeāna zilā krāsā, kas ir īpašs zilās "RS" dizaina pakotnes elements.

Seko "Delfi" arī [Instagram](https://www.instagram.com/delfi.lv/) vai [YouTube](https://www.youtube.com/channel/UCw5foWtcJvAbUm64rv7jwUQ) profilā – pievienojies, lai uzzinātu svarīgāko un interesantāko pirmais!

Publikācijas saturs vai tās jebkāda apjoma daļa ir aizsargāts autortiesību objekts Autortiesību likuma izpratnē, un tā izmantošana bez izdevēja atļaujas ir aizliegta. Vairāk lasi [šeit](https://www.delfi.lv/noteikumi/#delfi-plus-copyrights)