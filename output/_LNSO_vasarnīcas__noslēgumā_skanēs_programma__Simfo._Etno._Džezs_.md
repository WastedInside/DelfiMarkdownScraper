# "LNSO vasarnīcas" noslēgumā skanēs programma "Simfo. Etno. Džezs"

![](https://images.delfi.lv/media-api-image-cropper/v1/737cd926-d0df-455f-8181-8be64eb6f4e6.jpg?w=576&h=313)

Foto: Publicitātes attēls 

No 23\. līdz 25\. augustam Latgales vēstniecībā "Gors" norisināsies desmitais Latvijas Nacionālā simfoniskā orķestra festivāls ģimenēm un draugiem "Vasarnīca", kas trīs dienas piepildīs koncertzāli ar dažādiem muzikāliem notikumiem, iepriecinot gan lielus, gan mazus klausītājus, vēsta orķestra pārstāve Anna Babre.

Festivāla kulminācija gaidāma svētdien, 25\. augustā, pulksten 17 noslēguma koncertā "Simfo. Etno. Džezs." Tajā uz lielās skatuves kāps gan Latvijas Nacionālā simfoniskā orķestra (LNSO) mūziķi, gan starpžanru apvienība "Trio Elpo", gan Latgales Mūzikas un mākslas vidusskolas audzēknes un etnomūziķe Liene Skrebinska, lai vienotos kopīgā mūzikas pieredzē. Pie diriģenta pults – Jānis Stafeckis.

Koncertprogrammas pamatu veidos īpaši šim festivālam radīti komponistu Edgara Cīruļa un Jāņa Rubika jaundarbi. Tāpat koncertā skanēs Jāņa Ivanova vokalīzes "Rudens dziesma" aranžija, kā arī Jura Karlsona simfoniskā vīzija "Vakarblāzma" tautas teicējai un simfoniskajam orķestrim, vēsta LNSO pārstāve.

"[Latvijas Nacionālais simfoniskais orķestris](https://www.delfi.lv/temas/41943214/latvijas-nacionalais-simfoniskais-orkestris) arvien domā, kā nojaukt un pārkāpt klasiskās robežas, tādā veidā rādot, ka mūsdienās simfoniskā orķestra darbības spektrs ir ļoti plašs. Īpaši savā vasaras festivālā esam veidojuši kopīgas programmas ar baleta māksliniekiem, popmūzikas zvaigznēm, džeza mūziķiem, bigbendu. Savā desmitajā "Vasarnīcā" piedāvāsim klausītājiem vēl nebijušu žanru sinerģiju – simfoetnodžezu un ceram, ka tas mūs pārsteigs vislabākajā veidā. Kur gan vēl, ja ne "Gorā" – atskaņot un klausīties fantāzijas par Latgales tēmām!" gaidāmo notikumu komentē LNSO direktore Indra Lūkina.

Pusstundu pirms pasākuma sākuma sāks darboties bērnu istaba, kas pieejama bērniem vecumā no trīs līdz septiņiem gadiem. Bērnu istabas apmeklējums ir bez maksas. Pirms tam lūgums pieteikties, zvanot uz numuru \+371 64633303\.

Festivāla "[LNSO vasarnīca](https://www.delfi.lv/temas/47376145/lnso-vasarnica)" desmitās jubilejas programmā paredzēti arī citi koncerti. 23\. augustā, simboliski atzīmējot "Baltijas ceļa" 35\. gadadienu, festivālu atklās Lietuvas Valsts simfoniskais orķestris, kas atskaņos Mikaloja Konstantīna Čurļona un Morisa Ravela opusus, kā arī Ludviga van Bēthovena Piekto simfoniju. Ravela Klavierkoncerta kreisajai rokai atskaņojumā solists būs pianists Luks Geņušs (*Lukas Geniušas*). Pie diriģenta pults stāsies arī Latvijas klausītāju iemīļotais lietuviešu maestro Gintars Rinkēvičs (*Gintaras Rinkevičius*).

24\. augusta vakarā klausītājus gaida iespaidīgs Gustava Mālera Trešās simfonijas atskaņojums diriģenta Andra Pogas vadībā, piedaloties spožajam lietuviešu mecosoprānam Justīnai Gringītei (Justina Gringyte), kā arī vērienīgam Latgales apvienotajam korim. 

25\. augustā festivāla jaunākajiem apmeklētājiem tiek piedāvāts īpašs koncertuzvedums "Japānas pasaka", kur komponista Riharda Zaļupes daiļrade tiekas ar Japānas folkloru, bet LNSO mūziķi ar Rīgas 1\. pamatskolas – attīstības centra Ritma grupas dalībniekiem un aktieri Andri Keišu. 

 LNSO pārstāve atgādina, ka 24\. augustā plānotais kamermūzikas koncerts "Pasaules dziesmas" tiek atcelts. Vairāk informācijas par iegādāto biļešu atgriešanu atradīsiet LNSO mājaslapā.

Biļetes uz koncertiem iespējams iegādāties "Biļešu paradīzes" kasēs, Latgales vēstniecības GORS biļešu sistēmā un [internetveikalā](https://www.bilesuparadize.lv/lv/custompage/4173). Interesentiem ir iespēja iegādāties arī izdevīgu trīs vakara koncertu biļešu abonementu.

 Savukārt galvaspilsētas iedzīvotāju ērtībai festivāla rīkotāji organizē īpašus autobusa reisus, kas maršrutā Rēzekne – Rīga aties no Latgales vēstniecības "Gors" 24\. un 25\. augustā pēc vakara koncertiem. Uz Latgales vēstniecību "Gors" rīkotāji aicina doties, izmantojot starppilsētu sabiedriskā transporta pakalpojumus.

Seko "Delfi" arī [Instagram](https://www.instagram.com/delfi.lv/) vai [YouTube](https://www.youtube.com/channel/UCw5foWtcJvAbUm64rv7jwUQ) profilā – pievienojies, lai uzzinātu svarīgāko un interesantāko pirmais!

Publikācijas saturs vai tās jebkāda apjoma daļa ir aizsargāts autortiesību objekts Autortiesību likuma izpratnē, un tā izmantošana bez izdevēja atļaujas ir aizliegta. Vairāk lasi [šeit](https://www.delfi.lv/noteikumi/#delfi-plus-copyrights)