![](https://images.delfi.lv/media-api-image-
cropper/v1/d050bec9-2aeb-4b22-bc4f-6fa4b659d69c.jpg?w=576&h=313)Foto: [Clay
Banks](https://unsplash.com/@claybanks) /
[cc](https://creativecommons.org/public-domain/cc0/)

[Astronomijas](https://www.delfi.lv/temas/42198882/astronomija) entuziastiem
šis nav jāatgādina, taču tiem, kam debesu vērošana nav regulārs hobijs,
nekaitēs likt aiz auss – šīs nedēļas izskaņā un nākamās nedēļas sākumā vērts
kādu vakaru doties ārpus pilsētas un pavērst skatu augšup. Klāt atkal
ikgadējās perseīdu meteoru plūsmas maksimums. Ar nosacījumu, ka debesis ir
skaidras un esi gana tālu no pilsētas, lai netraucētu gaismas piesārņojums,
stundas laikā acīgs vērotājs var cerēt pamanīt vairākus desmitus "krītošo
zvaigžņu".

Perseīdu meteoru plūsma mūs priecē ik gadu jūlija beigās un augusta pirmajā
pusē. Maksimums tipiski ir augusta otrajā nedēļā. Šogad – naktī no 12. uz 13.
augustu. Spožos zibšņus un švīkas debesīs redzam, jo šajā laikā Zeme traucas
cauri putekļiem un meteoroīdiem, ko aiz sevis Zemes ceļā ap Sauli atstājusi
Svifta-Tatla komēta.

Ar divām acīm visu debesjumu neaptvert, taču labos apstākļos stundas laikā
pavisam droši var izdoties pamanīt vairākus desmitus tā saukto "krītošo
zvaigžņu". Te vietā atgādināt atšķirību starp trim līdzīgiem terminiem.
Meteors ir īslaicīga gaismas parādība, kad meteoroīds ar lielu ātrumu ielido
un sadeg Zemes atmosfērā. Ja kaut kas no šī kosmiskā ciemiņa paliek pāri un
tiek līdz Zemei, tos saucam par meteorītiem. Tātad perseīdas saucam par
[meteoriem](https://www.delfi.lv/temas/52748383/meteori).

Savu nosaukumu perseīdas ieguvušas, jo šīs meteoru plūsmas radiants (debess
sfēras punkts, no kura šķietami nāk visi vienas meteoru plūsmas meteori)
atrodas Perseja zvaigznājā. Perseīdu plūsmu cilvēki vērojuši jau vairākus gadu
tūkstošus. Parasti vislielākais traucēklis krāšņās meteoru plūsmas novērošanai
ir apmākušās debesis. Uz niansētām prognozēm nedēļu uz priekšu gan paļauties
nevajadzētu, kaut pašlaik 12. augusta nakti lielā daļā Latvijas rāda bez
mākoņiem vai daļēji mākoņainu. Tuvāk nedēļas izskaņai jau būs drošākas
prognozes un zināsim – ir vērts doties baudīt "zvaigžņu lietu" vai nē.

Taču nebēdā, ja tieši pašā plūsmas maksimumā, 12. augusta naktī, laikapstākļi
nav piemēroti. Kaut mazāk, taču perseīdas var redzēt arī naktīs pirms un pēc
šī datuma.

Novērojumiem ap 12. augusta pusnakti netraucēs arī Mēness, kas būs zem
apvāršņa. Vēlams gan pabraukt tālāk ārpus pilsētas, prom no gaismām.

Kurp debesīs vērties? Iestājoties tumsai, atrodi ziemeļus un, ja iztēlojamies
lielu pulksteņa ciparnīcu, kur ziemeļi ir uz 12, tad skaties uz pulksten
vieniem. Radiants būs aptuveni 30 grādu augstumā virs horizonta. Ar laiku tas
pārvietosies vairāk uz austrumiem un celsies augstāk virs horizonta. Ap
pulksten 2 naktī tas būs uz pulksten diviem un jau 50 grādus virs horizonta.

Tomēr, ja gribi "noķert" vairāk perseīdu, neskaties tieši virsū radiantam.
Perseīdu atstātās švīkas naksnīgajās debesīs tur būs īsas un grūtāk pamanāmas.
Labākas izredzes redzēt iespaidīgus meteorus ir tad, ja skatu vērsīsi kādus
30-40 grādus uz vienu vai otru pusi prom no radianta.

Vēl viens ieteikums – vēlams atturēties no ielūkošanās viedtālrunī. Ekrāna
spilgtā gaisma apžilbinās, un acīm atkal vajadzēs laiku, lai pielāgotos
tumsai. Lai interesantāk, vari ar līdzbraucējiem sacensties, kurš pamanīs un
saskaitīs vairāk meteoru.

Patīkamu vērošanu!

Seko "Delfi" arī [Instagram](https://www.instagram.com/delfi.lv/) vai
[YouTube](https://www.youtube.com/channel/UCw5foWtcJvAbUm64rv7jwUQ) profilā –
pievienojies, lai uzzinātu svarīgāko un interesantāko pirmais!

Publikācijas saturs vai tās jebkāda apjoma daļa ir aizsargāts autortiesību
objekts Autortiesību likuma izpratnē, un tā izmantošana bez izdevēja atļaujas
ir aizliegta. Vairāk lasi [šeit](https://www.delfi.lv/noteikumi/#delfi-plus-
copyrights)

